# Konštruktivizmus

Aby sme lepšie pochopili, o čo sa tu budeme snažiť, spravíme si krátke *didaktické* okienko.
````{margin}
```{admonition} didaktika
Slovo didaktika má pôvod v starogréckom slove *didasko*, ktoré znamená **učím, vyučujem**. Ide o vedu zaoberajúcu sa učením. 
```
````
Väčšina z vás sa stretla s vyučovaním v podobe, ktoré sa nazýva *transmisívne*. Ako už názov napovedá (*transmission = prenos*), ide o druh vyučovania, kde vám učiteľ predáva svoje vedomosti a vy ich nasávate. Štandardne stojí učiteľ pred tabuľou, vysvetľuje novú látku, žiaci si zapisujú poznámky a na záver sa testuje, kto si ako dobre zapamätal nadobudnuté vedomosti. Vo vyučovaní tohto typu je aktívny vysvetľujúci učiteľ, kým žiak iba pasívne informácie získava. 

Na druhej strane máme takzvaný *konštruktivizmus*, ktorý sme načrtli už v prechádzajúcej časti. Ide o druh vyučovania, kedy je aktívny žiak objavujúci nové znalosti a učiteľ hrá iba pasívnu podpornú rolu. Väčšinu času žiaci strávia experimentovaním a diskusiami najčastejšie v skupinách. Učiteľ sa prechádza po triede, motivuje žiakov a odpovedá na prípadne otázky. Snahou je, aby učiteľ neodpovedal na otázky priamo, ale skôr poradil, ako sa na odpoveď dá prísť. V triedach, kde sú zvyknutí na konštruktivistické vyučovanie zohrávajú často rolu učiteľa aj žiaci samotní, ktorí si odpovedaním na otázky a rozdávaním nápovied upevňujú svoje pochopenie látky. Každý si ide vlastným tempom a málokedy sa známkuje. Cieľom totiž nie je získať dobrú známku, ale tešiť sa z učenia a spoločne napredovať.

Jednoducho povedané, transmisívna výučba sa sústredí na predávanie vedomostí z učiteľa na žiaka, kým konštruktivistická výučba sa sústredí na objavenie vedomostí samotným žiakom.

Na prvý pohľad znie konštruktivizmus ako výrazne príjemnejší smer vyučovania ako to, na čo sme zvyknutí zo škôl. Minimálne sme sa ho snažili opísať tak, aby znel super. Máme ho totiž radi.

## Otázky na zamyslenie: kde je háčik?
Skúste sa zamyslieť nad nasledujúcimi otázkami (ktoré vás možno napadli aj bez toho, aby sme ich napísali)
1. Spomeňte si na rôzne momenty vo svojom živote, keď ste sa niečo naučili a tešili sa z toho. Skúste tieto momenty kategorizovať do transmisívnej, respektíve konštruktivistickej výučby.
2. Aké vidíte výhody transmisívnej výučby a na druhej strane konštruktivizmu?
3. Prečo nie je konštruktivizmus viac rozšírený?

Nad otázkami sa poriadne zamyslite a prediskutujte s kamarátom / súrodencom / rodičom / domácim zvieratkom / gumenou kačičkou.

Následne budeme radi, ak sa presuniete do ďalšej časti.