# Didaktické okienko

V rámci našich materiálov používame spôsob výučby, ktorý nie je úplne štandardný. Aby ste si z týchto materiálov mohli odniesť čo najviac, bude dôležité najprv pochopiť, ako treba tieto materiály čítať a ako im rozumieť. Z tohoto dôvodu začneme krátkym *didaktickým okienkom*.
````{margin}
```{admonition} didaktika
Slovo didaktika má pôvod v starogréckom slove *didasko*, ktoré znamená **učím, vyučujem**. Ide o vedu zaoberajúcu sa učením. 
```
````
Začneme príbehom. 

Bol raz jeden Janko, ktorý si spokojne sedel vo svojej obývačke. Pozoroval z okna vtáčiky a svet bol gombička. Keď tu zrazu znenazdajky, stalo sa niečo hrozné. Janko... začal byť hladný. Aj keď to znie hrozne, Janka to nezastrašilo, lebo hladný už niekoľkokrát bol a vie, ako danú situáciu vyriešiť. Vybral sa teda do kuchyne a otvoril chladničku. V chladničke ho ale čakalo prekvapenie. Veľké jalové nič. Hlad sa ozval po druhýkrát a Janko sa rozhodol, že si niečo ukuchtí zo surovín na poličke. Keďže Jankove kuchárske schopnosti nie sú zrovna výnimočné, rozhodol sa použiť svojho verného priateľa Gúgeľa. Gúgeľ mu poradil, ako skombinovať suroviny z poličky a premeniť ich za 20 minút na kulinársky zážitok. Janko sa pustil do varenia, príprava mu kvôli nedostatku praxe trvala kúsok dlhšie, ale zvládol si nakoniec uvariť plnohodnotné jedlo. Vyzeralo síce trocha horšie ako na obrázku, chutilo ale celkom dobre a Janko bol namojveru so sebou veľmi spokojný.

Jeho kulinárske veľdielo mu natoľko chutilo, že sa rozhodol ho na ďalší deň spraviť znova. Vybral sa teda do kuchyne a začal si pripravovať suroviny. Na jeho sklamanie zistil, že mu chýba maslo. 