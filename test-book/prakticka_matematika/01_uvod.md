# Úvod do všetkého

Vitajte! Ocitli ste sa na stránkach brutálnej akadémie venovaných praktickej matematike. 

Čo myslíme pod pojmom praktická matematika? Jednoducho, ide o počítanie matematiky na udalostiach a rozhodnutiach priamo z reálneho života. Môžete si predstaviť napríklad:
- kedy by sme mali vyraziť na autobus, aby sme ho stihli a zároveň nečakali príliš dlho?
- ako dlho by sme mali podávať tikety do lotérie, aby sme mali aspoň 10% šancu vyhrať?
- odkiaľ berú poisťovne výšku splátky našej životnej poistky?
- ako vieme zaručiť, že naše šifrované správy ostanú šifrované pred ostatnými, ale nie pred naším adresátom?
- koľko je na Slovensku ľudí, ktorý by si boli ochotný kúpiť náš nový úžasný produkt?

Môžete si povedať, že podobné témy ste už videli do podrobna rozobraté v najrôznejších *youtube*-ových videách alebo rôznych blogoch. Ako skvelé príklady môžeme uviesť:

- [3Blue1Brown](https://www.youtube.com/channel/UCYO_jab_esuFRV4b17AJtAw)
- [Numberphile](https://www.youtube.com/user/numberphile)
- [Computerphile](https://www.youtube.com/channel/UC9-y-6csu5WGm29I7JiwpnA)
- [Data Genetics](http://datagenetics.com/blog.html)

A máte pravdu. Nie je naším cieľom vysvetliť tieto témy lepšie, ako to robia tieto veľmi populárne zdroje. V skutočnosti, my vám nechceme skoro nič vysvetlovať. Naším cieľom je viesť a pomáhať vám pri tom, ako si riešenia na všetky tieto úlohy vymyslíte sami.

Tento prístup má dlhú históriu a odborne sa názyva **konštruktivizmus**. Posvietime si naň bližšie v nasledujúcej časti.