# Forma materiálov

Na základe všetkých predchádzajúcich zamyslení si vieme odpovedať na otázky, čo vás čaká v rámci našej praktickej matematiky a čo očakávame od vás.

1. Očakáva sa od vás **aktivita**. Budeme sa pýtať veľa otázok a dávať veľa úloh, ktorých riešenie vás bude viesť k vymysleniu zaujímavých nových vecí. Medzi každým prechodom na ďalšiu časť (novú stranu) očakávame, že sa zastavíte a zamyslíte nad aktuálnymi otázkami. Nie je cieľom čo najrýchlejšie všetko prečítať. Koľko vám tieto materiály dajú, záleží z veľkej časti od vás.
2. Očakáva sa od vás **spolupráca**. Tieto materiály nie sú určené na to, aby ste si ich prechádzali sami. Oslovte svojich kamarátov, spravte si skupinku a prechádzajte si tieto materiály spoločne. Nejde o to zistiť, kto z vás je najchytrejší, cieľom je aby sme sa všetci spoločne posunuli dopredu. Pomáhajte si, rozvíjajte sa spoločne.
3. Očakáva sa od vás **spätná väzba**. Nie sme dokonalí a ani tieto materiály nie sú dokonalé. Radi by sme ich stále vylepšovali a diskutovali o ich presnej forme. Toto nie je projekt, ktorý zvládneme spraviť za jeden mesiac, toto je beh na výrazne dlhšie trate. Budeme radi za každú jednu poznámku a návrh na zlepšenie. Nebojte sa nás kontaktovať.  

A čo môžte očakávať od našich materiálov?

1. Môžte očakávať **spojenie so svetom**. Všetky úlohy sa snažíme dizajnovať tak, aby ste videli ich reálne využitie. Nebudeme vás učiť postupy, ktoré nemáte na čo v danom momente použiť. Naším cieľom je ukázať vám, že matematika je všade okolo nás a môže sa vám zísť pri každodennom živote.
2. Môžte očakávať **technológie**. Nebudeme si zakrývať oči pred tým, že existuje digitálny svet. Kde to bude dávať zmysel, použijeme programovanie na uľahčenie si práce. Budeme sa venovať spracovaniu informácií z celého internetu, namiesto štandardného zakazu jeho použitia. Pripravili sme pre vás interaktívne malé aplikácie, aby ste si vedeli vyskúšať všetko, o čom sa budeme rozprávať.
3. Môžte očakávať **komunitu**. Budeme sa snažiť spájať všetkých záujemcov o takéto vzdelávanie. Budeme sa pravidelne stretávať v Bratislave a spoločne si naše materiály prechádzať. Budeme vám dostupní, aby sme odpovedali na vaše otázky aj online. Sme otvorení tomu, aby naše materiály použil hocikto a hocikde. Sú voľne k dispozícií a budeme radi, ak sa na ich príprave budete chcieť spolupodieľať.

