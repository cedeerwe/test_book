# Úvod

Vitajte! Zatúlali ste sa na stránky **Akadémie Y**. Cieľom našej akadémie je zlepšiť sa v odpovedaní na všemožné otázky, ktoré nás občas napadnú pri každodennom fungovaní. Ako príklady si môžete predstaviť:

- Ako dlho by sme musel podávať tikety do lotérie, aby sme mali aspoň 10% šancu na výhru?
- Kedy by sme mali vyraziť na autobus, aby sme nemeškali, ale ani dlho nečakali?
- Koľko je na Slovensku bicyklov?
- Je pre nás ponuka úveru na auto výhodná?
- Ako vieme zašifrovať naše správy tak, aby ich nikto okrem nášho adresáta nevedel prečítať?
- Kedy je najlepší čas napísania príspevku na sociálne siete, aby ho videlo čo najviac ľudí? 

Každý máme otázky, na ktoré by sme chceli poznať odpoveď. Niektoré z nich by sme si chceli vedieť zodpovedať čisto zo záujmu. Iné sú pre nás dôležité kvôli rôznym životným rozhodnutiam. Veľa z nich si vieme zodpovedať na mieste iba pomocou zdravého úsudku. Vyskytnú sa ale aj také otázky, ktoré nemajú priamočiaru odpoveď. Také, ktoré si vyžadujú zapojenie základnej či pokročilejšej matematiky, pravdepodobnosti, štatistiky, trocha alebo aj viac programovania a niekedy dokonca aj fyziku, biológiu alebo inú vednú disciplínu. Takýmto otázkam sa budeme primárne venovať.

Môžete si povedať, že podobné otázky ste už videli dopodrobna rozobraté v najrôznejších *youtube*-ových videách alebo rôznych blogoch. Ako skvelé príklady môžeme uviesť:

- [3Blue1Brown](https://www.youtube.com/channel/UCYO_jab_esuFRV4b17AJtAw)
- [Computerphile](https://www.youtube.com/channel/UC9-y-6csu5WGm29I7JiwpnA)
- [Data Genetics](http://datagenetics.com/blog.html)

A máte pravdu. Nie je naším cieľom vysvetliť odpovede na tieto otázky lepšie, ako to robia tieto veľmi populárne zdroje. V skutočnosti, my vám nechceme skoro nič vysvetľovať. Naším cieľom je viesť a pomáhať vám pri tom, ako si riešenia na všetky tieto úlohy vymyslíte sami. 

Tento prístup má dlhú históriu a odborne sa nazýva **konštruktivizmus**. Posvietime si naň bližšie v nasledujúcej časti - didaktickom okienku.