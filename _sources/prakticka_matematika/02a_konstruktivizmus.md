# Transmisívne a konštruktivistické momenty

Každý si určite spomenul na svoje pekné chvíle a možno zažil závan nostalgie. Skúsime ich mierne skategorizovať.

- **Prednáška na tému XYZ** - Či už na *youtube* alebo priamo osobne, prednášky sú väčšinou transmisívneho charakteru. Ide o prenos informácií z prednášateľa na celé publikum.
- **Keramický krúžok** - Dostali ste hmotu a voľné ruky, aby ste si vytvorili, čo chcete. Pri tom vám pomáhala vedúca krúžku. Znie to ako konštruktivizmus.
- **Turnaj v ABC** - Ako športovec ste sa zúčastnili turnaja a dalo vám to veľmi veľa, pochopili ste o danom športe viac ako na akomkoľvek tréningu. Učili ste sa robením a zažívaním, ide skôr o konštruktivizmus.
- **Opravenie pokazenej PQR** - Našli ste si návod na internete, ako opraviť vašu pokazenú vec a opravili ste to. Vykazuje to transmisívne prvky.
- **Hrali ste hru FGH** - Dostali ste / kúpili ste / stiahli ste si hru, ktorá sa vám veľmi páčila. Rozhodli ste sa, že v nej chcete byť super. Pozreli ste si na internete, ako to hrajú najlepší hráči a snažili ste sa ich napodobniť. To znie transmisívne.
- **Rodičia vám hovorili nebehať na cestu** - Transmisívny prístup, celkom jasne.

Možno ste si ale všimli, že niektoré z vyššie uvedených zážitkov sme mohli ľahko zaradiť aj do opačnej kategórie. Skúste si premyslieť a doplniť nasledovnú tabuľku. Pridajte si do nej riadky a dopíšte do nej aj svoje vlastné zážitky.

|           | Transmisívne            | Konštruktivistické |
|-----------|-------------------------|--------------------|
| Prednáška | Rozprávač a publikum    |                    |
| Keramika  |                         | Hmota a voľné ruky |
| Turnaj    |                         | Priamy účastník    |
| Opravenie | Návod z internetu       |                    |
| Hra       | Podľa najlepších hráčov |                    |
| Rodičia   | Nebehaj na cestu        |                    |

Skoro každý vyčovací zážitok sa dá podať aj transmisívne aj konštruktivisticky. Pozrite sa na vyplnenú tabuľku a povedzte si, v ktorom prípade sa vám páči ktorý prístup viac. Je to vždy transmisívny? Je to vždy konštruktivistický? Alebo je to občas jeden, občas druhý? Prečo?

Po tomto zamyslení si môžete ešte raz premyslieť druhú otázku: *Aké vidíte výhody transmisívnej výučby a na druhej strane konštuktivizmu?*. Ak ste hotoví, smelo pokračujte ďalej.

